# Methodologia badania BKL dla ludności

Celem projektu „Bilans Kapitału Ludzkiego” (BKL) realizowanego przez Polską Agencję Rozwoju Przedsiębiorczości (PARP) razem z Centrum Ewaluacji i Analiz Polityk Publicznych Uniwersytetu Jagiellońskiego (CEiAPP UJ) jest poznanie zasobów kompetencyjnych polskiego rynku pracy. 

## Podstaowe informacje

+ Badaną populacją były zamieszkujące w Polsce osoby w wieku produkcyjnym, tzn. kobiety w wieku 18–59 lat oraz mężczyźni w wieku 18–64 lata. 
+ Jednostka badania: osoba.
+ Sposób doboru próby: losowy, warstwowy proporcjonalny w obrębie województw (nieproporcjonalny względem województw - jednakowo liczne próby wojewódzkie).
+ Metoda zbierania danych: CAPI,  PAPI.
+ Operat Dane kontaktowe pochodziły z rejestru Polski Elektroniczny System Ewidencji Ludności (PESEL).

## Schemat doboru próby i wielkość wylosowanej próby

Losowanie miało charakter warstwowy nieproporcjonalny w warstwie województw oraz warstwowy proporcjonalny w obrębie województwa. Schemat doboru próby odpowiadał wcześniejszym edycjom badania. Podobnie jak we wcześniejszych edycjach, warstwowanie nieproporcjonalne województw zostało zastosowane w celu umożliwienia wykonania porównawczych analiz regionalnych. 

### Ogólne założenia losowania

W losowaniu zastosowano warstwowanie terytorialne obejmujące podział na podregiony GUS (NTS–3, tzn. 66 podregionów w skali kraju – po kilka w każdym województwie) oraz klasy wielkości miejscowości według GUS (9 klas):

+ wsie (tereny niezurbanizowane);
+ miasta (tereny zurbanizowane), podzielone na klasy wielkości:
    + 10 000 – 19 999 mieszkańców;
    + 20 000 – 49 999 mieszkańców;
    + 50 000 – 99 999 mieszkańców;
    + 100 000 – 199 999 mieszkańców;
    + 200 000 – 499 999 mieszkańców;
    + 500 000 – 999 999 mieszkańców;
    + 1 000 000 lub większa liczba mieszkańców;
    + Warszawa.

Oczywiście nie we wszystkich województwach i podregionach występują jednostki należące do poszczególnych klas (przykładowo Warszawa jest w woj. mazowieckim i tworzy odrębny podregion; podobnie 4 miasta o liczebności ponad 500 000 mieszkańców: Kraków, Łódź, Poznań i Wrocław).

Dodatkowo, warstwowanie wylosowanej próby obejmuje rozkład płci – kohort wiekowych dla poszczególnych klas wielkości miejscowości niezależnie dla każdego województwa. Jako kohorty wiekowe przyjęto następujące przedziały wieku:

+ kobiety 18-29 lat;
+ kobiety 30-39 lat;
+ kobiety 40-49 lat;
+ kobiety 50-59 lat;
+ mężczyźni 18-29 lat;
+ mężczyźni 30-39 lat;
+ mężczyźni 40-49 lat;
+ mężczyźni 50-64 lata.

W celu sprawnego zrealizowania próby na etapie losowania dokonano wiązkowania próby - polegającego na losowaniu po 10 rekordów w ramach jednej jednostki administracyjnej (miasta/gminy wiejskiej). 

Losowanie jednostek administracyjnych odbyło się w ramach warstw wyznaczonych przez klasy wielkości miejscowości i podregiony według schematu ze zwracaniem z prawdopodobieństwem proporcjonalnym do liczebności mieszkańców w jednostce administracyjnej. Wiązkowanie powoduje zaokrąglenie podanych liczebności wojewódzkich. Dzięki temu przy stałej liczebności wiązki prawdopodobieństwo wejścia w skład próby poszczególnych jednostek należących do populacji badanej jest jednakowe. W warstwie wiejskiej losowania dokonano z prawdopodobieństwami proporcjonalnymi do  liczby mieszkańców w wieku 18-59/64 lata w danej gminie.

### Szczegółowy opis

Podstawą warstwowania były liczebności populacyjne osób w wieku produkcyjnym (kobiet w wieku 18-59 lat oraz mężczyzn w wieku 18-64 lata). 

Próba ogólnopolska jest złożona z 16 odrębnych prób wojewódzkich, z których każda liczy po 2000 osób. Do błędnych kontaktów należą:
+ osoby zmarłe w okresie od wylosowania badania do momentu jego realizacji;
+ błędnie podane adresy – niemożliwe do odszukania w terenie;
+ wskazanie osób, które nie mieszkają pod wskazanym adresem i nie są znane osobom tam mieszkającym;
+ wskazanie osób, które przebywają poza granicami kraju od ponad 6 miesięcy i nie są znane ich zamiary powrotu (trwała emigracja).

Warstwowanie próby objęło wymienione wcześniej klasy wielkości miejscowości, przy czym dla gmin miejsko-wiejskich odrębnie traktowana jest część wiejska gminy (włączona do klasy 1 - wsie), a odrębnie część miejska gminy (miasto) - włączona do klasy miast, zgodnie z faktyczną liczbą mieszkańców (w dalszym tekście gmina wiejska, część wiejska gminy miejsko-wiejskiej, miasto - gmina, miasto będące częścią miejską gminy miejsko-wiejskiej traktowane odrębnie zwane są „jednostką administracyjną” i stanowią pierwotne jednostki losowania próby - PJL); w każdej próbie wojewódzkiej jest więc 9 warstw - niektóre mogą być puste (wobec braku miasta o określonej wielkości w danym województwie; przykładowo w woj. warmińsko-mazurskim nie ma miast z 3 największych klas wielkości). 

Liczebności próby w poszczególnych warstwach odpowiadają proporcjom populacji w warstwie odniesionej do populacji województwa - z uwzględnieniem zaokrąglenia do pełnych 10 wywiadów.

W ramach każdej warstwy (klasy wielkości) dokonano losowania pierwotnych jednostek losowania (PJL), którymi były poszczególne jednostki administracyjne. Prawdopodobieństwa losowania PJL w ramach warstwy były proporcjonalne do liczebności populacji w poszczególnych PJL odniesionych do liczebności populacji w warstwie (sumaryczna populacja w danej klasie wielkości w ramach województwa). Dokonano losowania takiej liczby PJL w każdej warstwie, jaka wynikała z przyjęcia stałej liczby wywiadów w ramach PJL, wynoszącej 10 (wiązka realizacyjna). Ten sposób wiązkowania nie oznaczał jakiegokolwiek losowania zespołowego - adresy osób wylosowanych nie były klastrowane w żaden sposób w ramach jednostki administracyjnej. Losowania dokonano techniką ze zwracaniem, co oznacza możliwość powtórnego wylosowania danej PJL (liczba wywiadów w PJL jest krotnością 10). 

W ramach każdej PJL dokonano losowania prostego osób wchodzących w skład populacji badanej - w obszarze wiejskim ze wszystkich wsi bez dodatkowego podziału, a w obszarze miejskim z terenu całego miasta, bez stosowania pośrednich stopni losowania. W każdej PJL wylosowano 1 lub większą liczbę dziesięcioosobowych wiązek.

### Wagi

Wagi post-stratyfikacyjne stanowiły kombinację wag wynikających ze schematu doboru próby (niejednakowe prawdopodobieństwo ze względu na województwo), wag wynikających ze stóp zwrotu w poszczególnych grupach oraz wag korygujących rozkład próby w stosunku do rozkładu populacji ze względu na:

+ województwo; 
+ wiek; 
+ płeć.


